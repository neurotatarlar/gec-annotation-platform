{
    "category": "test",
    "annotations": "2",
    "content": [
        "Икенче китапта да татар диалектлары буенча кыскача очерклар (Д.Рамазанова) һәм татар теленең урта һәм мишәр диалектларына караган библиография (Л.Мәхмүтова) бирелә. Очеркларда татар диалектларына хас үзенчәлекләрнең нигездә беренче китапка кермәгәннәрен генә күрсәтү максаты куела, диалектология фәненең формалашуы, лингвистик география ысулының мөмкинлекләре һәм әһәмияте билгеләнә, Урал тирәсе сөйләшләренең формалашу тарихы бирелә. Бу китапның да татар әдәби телен баетуда роле зур була, фәнгә яңа материаллар, татар теле, аның сөйләшләре формалашу тарихы буенча яңа мәгълүматлар кертелә.",
        "Соңгы егерме елда илебездә барган үзгәрешләр, тарихка, туган телгә игътибарның көчәюе диалектология фәненә мөрәҗәгать итүләрне арттырды. Дөнья күләмендә барган глобализация процессы да җирле сөйләшләрнең роленә яңача караш барлыкка китерде. Туган телне саклауның аеруча әһәмиятле алшартларыннан берсе җирле сөйләшләрне саклау икәнлеге барыбыз өчен дә мөһим мәсьәлә булып тора. Телебез һәм халкыбызны, аның күркәм традицияләрен, тарихын, җир-су атамаларын, мәдәниятебезне саклап калу мәнфәгатеннән рухи мирасыбызны, шул исәптән диалект-сөйләшләре-безне өр-яңадан барлау зарурияте җирле сөйләшләрне өйрәнү-тикшерү аспектларын киңәйтте, татар теленең яңа зур диалектологик сүзлеген төзү ихтыяҗын тудырды."
    ]
}